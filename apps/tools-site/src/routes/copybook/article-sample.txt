湿温生物，湿热长物，燥热成物，凄凉杀物，严寒养物。湿温，冲和之气也；湿热，蒸发之气也；燥热，燔灼之气也。凄凉，杀气，阴壮而阳微也；严寒，敛气，阴外激而阳内培也。五气惟严寒最仁。
浑厚，天之道也，是故处万物而忘言。然不能无日月星辰以昭示之，是寓精明于浑厚之中。
精存则生神，精散则生形。太乙者，天地之神也；万物者，天地之形也。太乙不尽而天地存，万物不已而天地毁，人亦然。
天地只一个光明，故不言而人信。
天地不可知也，而吾知天地之所生。观其所生，而天地之性情形体俱见之矣。是故观子而知父母，观器而知模范。天地者，万物之父母而造物之模范也。
天地之气化生于不齐而死于齐，故万物参差，万事杂糅，势固然耳。天地亦主张不得。
观七十二候者，谓物知时，非也，乃时变物耳。
天地盈虚消息是一个套子，万物生长收藏是一副印板。
天积气所成，自吾身以上皆天也。日月星辰去地八万四千里，囿于积气中，无纤隔微障、彻地光明者，天气清甚，无分毫渣滓耳，故曰太清。不然虽薄雾轻烟，一里外有不见之物矣。
地道好生之至也，凡物之有根种者，必与之生，尽物之分量，尽己之力量，不至寒凝枯败不止也，故曰坤，称母。
四时惟冬是天地之性，春夏秋皆天地之情，故其生万物也，动气多而静气少。
物得天地之气以生，有宜温者，有宜微温者，有宜太温者，有宜温而风者，有宜温而湿者，有宜温而燥者，有宜温而时风时湿者。何气所生则宜何气，得之则长养，失之则伤病。气有一毫之爽，万物阴受一毫之病，其宜凉宜寒宜暑无不皆然，飞潜、动植、蠛蠓之物无不皆然。故天地位则万物育，王道平则万民遂。
六合中洪纤动植之物都是天出气、地出质，熔铸将出。都要消磨无迹，还他故物。不怕是金石，也要归于无，盖从无中生来，定要都归无去。譬之一盆水，打搅起来大小浮沤以千万计，原是假借成底，少安静时还化为一盆水。
先天立命处，是万物自具底，天地只是个生息培养。只如草木原无个生理，天地好生，亦无如之何。
天地间万物都是阴阳两个共成底。其独得于阴者，见阳必避，蜗牛壁藓之类是也。其独得于阳者，见阴必枯，夏枯草之类是也。
阴阳合时只管合，合极则离；离时只管离，离极则合。不极则不离不合，极则必离必合。
定则水，燥则火，吾心自有水火。静则寒，动则热，吾身自有冰炭。然则天地之冰炭谁为之？亦动静为之。一阴生而宇宙入静，至十月闭塞而成寒；一阳生而宇宙入动，至五月薰蒸而成暑。或曰：“五月阴生矣，而六月大暑。十一月阳生矣，而十二月大寒，何也？”曰：“阳不极则不能生阴，阴不极则不能生阳，势穷则反也。微阴激阳则阳不受激而愈炽，微阳激阴则阴不受激而愈溢，气逼则甚也。至七月、正月则阴阳相战，客不胜主，衰不胜旺，过去者不胜方来，故七月大火西流而金渐生水，正月析木用事而木渐生火。盖阴阳之气续接非直接，直接则绝。父母死而子始生，有是理乎？渐至非骤至，骤至则激。五谷种而能即熟，有是理乎？二气万古长存，万物四时咸遂，皆续与渐为之也。惟续故不已，惟渐故无迹。”
既有个阴气，必有聚结，故为月。既有个阳气，必有精华，故为日。晦是月之体，本是纯阴无光之物，其光也映日得之，客也，非主也。
天地原无昼夜，日出而成昼，日入而成夜。星常在天，日出而不显其光，日入乃显耳。古人云：“星从日生。”细看来星不藉日之光以为光。嘉靖壬寅日食，既满天有星，当是时日且无光，安能生星之光乎？
水静柔而动刚，金动柔而静刚，木生柔而死刚，火生刚而死柔。土有刚有柔、不刚不柔，故金木水火皆从钟焉，得中故也，天地之全气也。
嘘气自内而之外也，吸气自外而之内也。天地之初，嘘为春，嘘尽为夏，故万物随嘘而生长。天地之初，吸为秋，吸尽为冬，故万物随吸而收藏。嘘者上升，阳气也，阳主发。吸者下降，阴气也，阴主成。嘘气温，故为春夏。吸气寒，故为秋冬。一嘘一吸，自开辟以来，至混沌之后，只是这一丝气，有毫发断处，万物灭，天地毁。万物，天地之子也，一气生死，无不肖之。
风惟知其吹拂而已，雨惟知其淋漓而已，霜雪惟知其严凝而已，水惟知其流行而已，火惟知其燔灼而已。不足则屏息而各藏其用，有余则猖狂而各恣其性，卒然而感则强者胜，若两军交战，相下而后已。是故久阴则权在雨而日月难为明，久旱则权在风而云雨难为泽，以至水火霜雪莫不皆然。谁为之？曰：阴阳为之。阴阳谁为之？曰：自然为之。